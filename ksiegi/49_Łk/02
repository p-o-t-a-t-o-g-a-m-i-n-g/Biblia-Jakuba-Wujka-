I stało się w one dni, wyszedł dekret od Cesarza Augusta, aby popisano wszystek świat.
Ten popis pierwszy stał się od starosty Syryjskiego Cyryna.
I szli wszyscy, aby się popisali, każdy do miasta swego.
Szedł téż i Józeph od Galilei, z miasta Nazareth, do Żydowskiéj ziemie, do miasta Dawidowego, które zowią Bethlehem, przeto, iż był z domu i pokolenia Dawidowego,
Aby był popisan z Maryą, poślubioną sobie małżonką brzemienną.
I stało się, gdy tam byli, wypełniły się dni, aby porodziła.
I porodziła syna swojego pierworodnego, a uwinęła go w pieluszki i położyła go w żłobie, iż miejsca im nie było w gospodzie.
A byli pasterze w téjże krainie czujący i strzegący nocne straże nad trzodą swoją.
A oto Aniół Pański stanął podle nich, a jasność Boża zewsząd je oświeciła, i zlękli się wielką bojaźnią.
I rzekł im Aniół: Nie bójcie się; bo oto opowiadam wam wesele wielkie, które będzie wszystkiemu ludowi,
Iż się wam dziś narodził Zbawiciel, który jest Chrystus Pan, w mieście Dawidowem.
A ten wam znak: Znajdziecie niemowlątko uwinione w pieluszki i położone w żłobie.
A natychmiast było z Aniołem mnóstwo wojska niebieskiego, chwalących Boga i mówiących:
Chwała na wysokości Bogu, a na ziemi pokój ludziom dobréj woléj.
I stało się, gdy odeszli Aniołowie od nich do nieba, pasterze mówili jeden do drugiego: Pójdźmy aż do Bethlehem a oglądajmy to słowo, które się stało, które nam Pan pokazał.
I przyszli, kwapiąc się i naleźli Maryą i Józepha i niemowlątko położone we żłobie.
A ujrzawszy, poznali słowo, które im było powiedziano o dzieciątku tem.
A wszyscy, którzy słyszeli, dziwowali się temu, i co do nich pasterze mówili.
Lecz Marya te wszystkie słowa zachowywała, stósując w sercu swojem.
I wrócili się pasterze, wysławiając i chwaląc Boga ze wszystkiego, co słyszeli i widzieli, jako im powiadano jest.
A gdy się spełniło ośm dni, iżby obrzezano dzieciątko, nazwano jest imię jego Jezus, które było nazwano od Anioła, pierwéj niźli się w żywocie poczęło.
A gdy się wypełniły dni oczyszczenia jéj według zakonu Mojżeszowego, przynieśli go do Jeruzalem, aby go stawili Panu,
Jako napisano jest w zakonie Pańskim: Że wszelki mężczyzna otwierający żywot, świętym Panu nazwany będzie.
A iżby oddali ofiarę, wedle tego, co jest powiedziano w zakonie Pańskim, parę synogarlic, albo dwoje gołąbiąt.
A oto był człowiek w Jeruzalem, któremu imię Symeon, a ten człowiek sprawiedliwy i bogobójny, oczekiwający pociechy Izraelskiéj, a Duch Święty był w nim.
I odpowiedź był wziął od Ducha Świętego, że nie miał oglądać śmierci, ażby pierwéj oglądał Chrystusa Pańskiego.
I przyszedł w duchu do kościoła: a gdy wwodzili dzieciątko Jezusa rodzicy jego, aby za nie uczynili wedle zwyczaju zakonnego,
On téż wziął je na ręce swoje i błogosławił Boga i mówił:
Teraz puszczasz sługę twego, Panie! w pokoju według słowa twego,
Gdyż oczy moje oglądały zbawienie twoje.
Któreś zgotował przed oblicznością wszystkich narodów:
Światłość na objawienie poganów i chwałę ludu twego Izraelskiego.
A ojciec jego i matka dziwowali się temu, co o nim mówiono.
I błogosławił im Symeon i rzekł do Maryi, matki jego: Oto ten położon jest na upadek i na powstanie wielu w Izraelu i na znak, któremu sprzeciwiać się będą.
I duszę twą własną przeniknie miecz, aby myśli z wiela serc były objawione.
I była Anna prorokini, córka Phanuelowa, z pokolenia Aser, ta była bardzo podeszła w leciech, a siedm lat żyła z mężem swym od panieństwa swego.
A ta była wdową aż do lat ośmdziesiąt i czterech, która nie odchadzała z kościoła, postami i modlitwami służąc we dnie i w nocy.
Ta téż onéjże godziny nadszedłszy, wyznawała Panu i powiadała o nim wszystkim, którzy oczekiwali odkupienia Izraelskiego.
A gdy wykonali wszystko według zakonu Pańskiego, wrócili się do Galilei, do Nazareth, miasta swego.
A dziecię rosło i umacniało się pełne mądrości, a łaska Boża była w niem.
A rodzicy jego chodzili na każdy rok do Jeruzalem na dzień uroczysty Paschy.
A gdy już był we dwunaście leciech, gdy oni wstąpili do Jeruzalem wedle zwyczaju dnia świętego;
A skończywszy dni, gdy się wracali, zostało dziecię Jezus w Jeruzalem, a nie obaczyli rodzicy jego.
A mniemając, że on był w towarzystwie, uszli dzień drogi i szukali go między krewnymi i znajomymi.
A nie nalazłszy, wrócili się do Jeruzalem, szukając go,
I stało się po trzech dniach, naleźli go w kościele siedzącego w pośrodku Doktorów, a on ich słucha i pyta ich.
A zdumiewali się wszyscy, którzy go słuchali, rozumowi i odpowiedziom jego.
A ujrzawszy zdziwili się. I rzekła do niego matka jego: Synu! cóżeś nam tak uczynił? oto ojciec twój i ja żałośni szukaliśmy cię.
I rzekł do nich: Cóż jest, żeście mię szukali? Nie wiedzieliście, iż w tych rzeczach, które są Ojca mego, potrzeba żebym był?
A oni nie zrozumieli słowa, które im mówił.
I zstąpił z nimi i przyszedł do Nazareth, a był im poddany. A matka jego wszystkie te słowa zachowała w sercu swem.
A Jezus się pomnażał w mądrości, w leciech i w łasce u Boga i u ludzi.
